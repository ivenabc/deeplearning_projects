太白山祈雨诗五首  其一::苏辙::田漫漫，耕挹挹。拔陈草，生九谷。人功尽，雨则违。苗不穗，莩不米，哀将饥兮。
太白山祈雨诗五首  其二::苏辙::山岩岩，奠南西。嗟我民，匪神依。伐山木，蓺稷黍。求既多，诉不已，犹我许兮。
太白山祈雨诗五首  其三::苏辙::山为灰，石为炭。水泉沸，百草烂。神予我，旱夺之。孰为是，骄不威，尚可弛兮。
太白山祈雨诗五首  其四::苏辙::雷冯空，雨腾渊。诛孽妖，反丰年。顾千里，瞬三日。神在堂，龙为役，是何惜兮。
太白山祈雨诗五首  其五::苏辙::雨既止，百谷复。筑场壤，治囷簏。为酒醴，伐豚羔。舞长袖，击鸣鼍，匪以报兮。
舜泉诗::苏辙::历山岩岩，虞舜宅焉。虞舜徂矣，其神在天。其德在人，其物在泉。神不可亲，德用不知。有冽斯泉，下民是祗。泉流无疆，有永我思。源发于山，施于北河。播于中逵，汇为澄波。有鳖与鱼，有菱与荷。蕴毒是泄，污浊以流。埃{土盍}消亡，风火灭收。丛木敷荣，劳者所休。谁为旱灾，靡物不伤。天地耗竭，泉亦沦亡。民咸不宁，曰不享耶。时雨既澍，百谷既登。有流泫然，弥坎而升。沟洫满盈，𫚥黾沸腾。匪泉实来，帝实顾余。执其羔豚，蘋藻是菹。帝今在堂，泉复如初。
筠州圣祖殿诗  其一::苏辙::高安在南，分自豫章。重山复江，鱼鸟之乡。俗野不文，吏亦怠荒。礼失不知，习为旧常。
筠州圣祖殿诗  其二::苏辙::于穆圣祖，宅神皇极。降鉴在下，子孙千亿。羽衣玉佩，旗纛旄节。巍巍煌煌，秩祀万国。
筠州圣祖殿诗  其三::苏辙::如日在天，靡国不临。筠虽小邦，其有不歆。东庑西向，谁昔营之。民昏不知，神以不怀。
筠州圣祖殿诗  其四::苏辙::深山之间，野水之滨。礼乐声明，孰见孰闻。祖庙之严，君臣则存。失而不图，民以罔观。
筠州圣祖殿诗  其五::苏辙::毛侯始来，其则有意。匪民之愚，礼教实坠。章闻于朝，帝曰俞哉。弗改弗营，何以示民。
筠州圣祖殿诗  其六::苏辙::九峰之杉，逍遥之柟。易直且修，弗斫而堪。新堂有严，四星在南。朝廷之仪，万民所祗。
次韵子瞻感旧::苏辙::还朝正三伏，一再趋未央。久从江海游，苦此剑佩长。梦中惊和璞，起坐怜老房。为我忝丞辖，置身愿并凉。此心一自许，何暇忧陟冈。早岁发归念，老来未尝忘。渊明不久仕，黔娄足为康。家有二顷田，岁办十口粮。教敕诸子弟，编排旧文章。辛勤养松竹，迟莫多风霜。常恐先着鞭，独引社酒尝。火急报君恩，会合心则降。
次韵题画卷四首 山阴陈迹::苏辙::卧对郗人气已真，晚依丘壑更无伦。不须复预清言侣，自是江东第一人。
次韵题画卷四首 雪溪乘兴::苏辙::亟往遄归真旷哉，聋人不信有惊雷。虽云不必见安道，已误扁舟犯雪来。
次韵题画卷四首 四明狂客::苏辙::失脚来游九陌尘，故溪何日定抽身。便同贺老扁舟去，已笑西山郑子真。
次韵题画卷四首 西塞风雨::苏辙::雨细风斜欲暝时，凌波一叶去安归。遥知夜宿蛟人室，浪卷波分不着衣。
送侄迈赴河间令::苏辙::老去那堪用，恩深未敢归。谁能告民病，一一指吾非。尔赴河间治，无嫌野老讥。仍将尺书报，勿复问从违。
次韵门下吕相公车驾视学::苏辙::未识吾君龙凤章，诸儒望幸久南庠。辇回原庙初移跸，鹭集西雝已著行。执爵稍前疑问道，献琛不日数来王。从官始悟熙宁意，遗我亲临见肯堂。
傅银青挽词二首  其一::苏辙::名自乌台发，恩从凤沼深。盐梅和众口，金玉比诚心。澹泊平生事，弥留一病侵。遗言自无憾，朝野为沾襟。
傅银青挽词二首  其二::苏辙::丹旐国西门，茅庐济水深。官清贫似旧，名重殁犹存。台阁传遗懿，交游拭泪痕。君恩不改故，延赏遍诸孙。
大雪三绝句  其一::苏辙::闰岁穷冬已是春，当寒却暖未宜人。阴风半夜催飞霰，稍净天街一尺尘。
大雪三绝句  其二::苏辙::玄冥留雪付勾芒，桃李虽忧麦未伤。膏泽较迟三十日，问天此意亦茫茫。
大雪三绝句  其三::苏辙::连岁金明不见冰，上春风雪气棱棱。台中曾奏五行传，到此施行愧未曾。
和王晋卿都尉荼{艹縻}二绝句  其一::苏辙::春到都城曾未知，楸花时见万年枝。多情赖有王公子，解剪金槃寄所思。
和王晋卿都尉荼{艹縻}二绝句  其二::苏辙::后圃荼{艹縻}手自栽，清于芍药酽于梅。旧来诗客今无几，三臭馨香懒举杯。
次韵门下吕相公同访致政冯宣猷::苏辙::懒从朝谒事骖騑，此去高眠罢倒衣。诏许敲门访耆旧，天教筑室俟来归。肩舆尚肯追春色，鼓缶何妨傲夕晖。所至成家即安隠，武昌谁乞钓鱼矶。
滕达道龙图挽词二首  其一::苏辙::才适邦家用，学非章句儒。遭逢初莫测，流落一长吁。大节轻多难，深言究远图。收功太原守，谈笑视羌胡。
滕达道龙图挽词二首  其二::苏辙::南窜逢公弄水亭，北归留我阖闾城。壮年不见日千里，余论犹惊敌万兵。简册何人知造膝，边防触处竦先声。伤心系舸城东地，目断安知有死生。
鲁元翰中大挽词二首  其一::苏辙::遗直诵家声，持心本至诚。何劳求皦察，所至自安平。气象余前辈，才华属后生。飞腾看诸子，相继亦公卿。
鲁元翰中大挽词二首  其二::苏辙::十年初见范公园，知与钱塘结弟昆。乐易向人无不可，疏慵怜我正忘言。南迁却返逢北渡，远聘相过适近藩。无复放怀哗笑语，挽诗空寄泪潺湲。
赠司空张公安道挽词三首  其一::苏辙::道广中无竞，才高治不烦。安心本笃静，忧世亦时言。寿考同侪尽，经纶故事存。犹应门下客，微论记根原。
赠司空张公安道挽词三首  其二::苏辙::孤高出世学，豪迈谪仙人。早岁犹和俗，中年自识真。定余时发照，尘尽四无邻。闻道骑箕尾，还应事玉宸。
赠司空张公安道挽词三首  其三::苏辙::西蜀识公初，南都从事余。一言知我可，久好复谁如。学术留元叹，家声付伯鱼。霜天近生日，闻挽重唏嘘。
蔡州任氏阅世堂::苏辙::朱君长桐乡，死食桐乡社。吏民安君德，君亦爱其下。遗言于斯葬，存没勿相舍。自知得民深，千岁谁似者。任君治新息，宽惠洽鳏寡。强梁顺教诏，桴鼓不鸣野。三年去复还，园木裁拱把。居人敬闾巷，禽鸟依屋瓦。苍然百尺桧，直干任大厦。相要勿剪伐，令尹昔所舍。
次韵子瞻和渊明饮酒二十首  其一::苏辙::我性本疏懒，父母强教之。逡巡就科选，逮此年少时。幽忧二十年，懒性祗如兹。偶然践黄闼，俯仰空自疑。乞身未敢言，常愧外物持。
次韵子瞻和渊明饮酒二十首  其二::苏辙::人言性本静，不必林与山。世虽有此理，知谁非妄言。自我作归计，于今十余年。低回轩冕中，此语愧虚传。
次韵子瞻和渊明饮酒二十首  其三::苏辙::世人岂知我，兄弟得我情。少年喜文章，中年慕功名。自从落江湖，一意事养生。富贵非所求，宠辱未免惊。平生不解饮，欲醉何由成。
次韵子瞻和渊明饮酒二十首  其四::苏辙::秋鸿一何乐，空际乘风飞。秋虫一何忧，壁间终夜悲。忧乐本何有，力尽两无依。物生逐所遇，久行不知归。少年气难回，老者百事衰。聊复沃以酒，永与狂心违。
次韵子瞻和渊明饮酒二十首  其五::苏辙::昔在建城市，盐酒昼夜喧。夏潦恐天漏，冬雷知地偏。妻孥日告我，胡不反故山。一来朝廷上，七年不知还。有寓均建城，且志昔日言。
次韵子瞻和渊明饮酒二十首  其六::苏辙::梦中见百怪，一一皆谓是。醉中身已忘，万事随亦毁。此心不应然，外物妄使尔。安心十年后，此语知非绮。
次韵子瞻和渊明饮酒二十首  其七::苏辙::开卷观古人，谁非一世英。骨肉委黄垆，泯灭俱无情。憧憧来无尽，扰扰相夺倾。惊雷震朱夏，鲜能及秋鸣。得酒且酣饮，问谁逃死生。
次韵子瞻和渊明饮酒二十首  其八::苏辙::明月出东墙，万物含余姿。孤蝉庇繁荫，众鸟栖高枝。解衣适少事，扪腹知亡奇。朝与群动作，莫复何所为。此时不自有，日出还受羁。
次韵子瞻和渊明饮酒二十首  其九::苏辙::尺书千里至，辍食手自开。将卜东南居，故乡非所怀。勿言湖山美，永与平生乖。鸿雁秋南来，及春思故栖。蛟龙乘风云，既雨反其泥。兄弟通四海，叩门事虽谐。直道竟三黜，去国终恐迷。何如自卫反，阙里从参回。
次韵子瞻和渊明饮酒二十首  其一○::苏辙::羌虏忘君恩，战鼓惊四隅。边候失晨夜，骑驿驰中涂。诏书止穷征，诸将守来驱。敌微势可料，师竞力无余。防边未云失，忧怀愧安居。
次韵子瞻和渊明饮酒二十首  其一一::苏辙::修己以安人，嗟古有此道。平生妄谓得，忽忽恨衰老。年来亦见用，何益世枯槁。逡巡事朝谒，出入自媚好。报君要得人，被褐信怀宝。斯人何时见，即上归耕表。
次韵子瞻和渊明饮酒二十首  其一二::苏辙::春旱麦半死，夏雨欣及时。出郊视禾田，父老有好辞。秋阴结愁霖，似欲直败兹。冥冥人天际，影响良不疑。精诚发中禁，愍默非有欺。鸡号日东出，乃令民信之。
次韵子瞻和渊明饮酒二十首  其一三::苏辙::天厨酿冰池，摇振畏出境。年衰杂羸病，一釂百不醒。鸾台异诸曹，有政非簿领。颓然虽无谪，因谢出囊颖。回首愧周行，群英粲彪炳。
次韵子瞻和渊明饮酒二十首  其一四::苏辙::淮海老使君，受诏行当至。当官不避事，无事辄径醉。平生自相许，兄先弟亦次。东南岂徒往，多难嫌暴贵。白首六卿中，嚼蜡那复味。
次韵子瞻和渊明饮酒二十首  其一五::苏辙::去年旅都城，三月不求宅。彼哉安知我，争扫习礼迹。三已竟无怨，心伏鸷鸟百。无私心如丹，经患发先白。功名已不求，余事复何惜。
次韵子瞻和渊明饮酒二十首  其一六::苏辙::家居简余事，犹读内景经。浮尘扫欲尽，火枣行当成。清晨委群动，永夜依寒更。低帷閟重屋，微月流中庭。依松白露上，历坎幽泉鸣。功从猛士得，不取儿女情。
次韵子瞻和渊明饮酒二十首  其一七::苏辙::南方有贫士，狂怪如病风。垢面发如葆，自污屠酒中。导我引河水，上与昆仑通。长箭挽不尽，不中无尤弓。
次韵子瞻和渊明饮酒二十首  其一八::苏辙::清秋九日近，菊酒皆可得。永愧陶翁饥，虽饥心不惑。怀忠受正命，赋命本通塞。斯人今苟在，可与同事国。惜哉委荆榛，忍饥长默默。
次韵子瞻和渊明饮酒二十首  其一九::苏辙::我友二三子，兼有仕未仕。青松出林秀，岂独私与己。敛然不求人，而我自罍耻。临风忽长鸣，谁信日千里。江行视渔父，但自正纲纪。持纲起万目，鲂鳟皆可止。老成日就衰，所余殆难恃。
次韵子瞻和渊明饮酒二十首  其二○::苏辙::诸妄不可赖，所赖惟一真。内欲求性命，油然反清淳。外将应物化，致一常日新。商于四父老，携手初逃秦。翻然感汉德，投足复践尘。出处盖有道，岂为诸吕勤。嗟我千岁后，澹然与之亲。还将山林姿，俯首要路津。囊中旧时物，布衣白纶巾。功成不归去，愧此同心人。
次韵子瞻道中见寄::苏辙::兄诗有味剧隽永，和者仅同如画影。短篇泉冽不容挹，长韵风吹忽千顷。经年淮海定成集，走书道路未遑请。相思半夜发清唱，醉墨平明照东省。南来应带蜀冈泉，西信近得蒙山茗。出郊一饭欢有余，去岁此时初到颍。
郊祀庆成::苏辙::盛礼弥三祀，初元正七年。祭兼天地报，仪自祖宗传。讲义金华久，斋心玉食鲜。秋成通四海，廪实到穷边。尘卷跳疆寇，琛来渡海船。人和神亦答，物备礼诚全。庙室开深靓，郊丘对广圜。翠帷新秘殿，宝仗溢通廛。周冕裘缯俭，唐车保介便。导前多旧德，迎拜或华颠。荐洁求阴燧，驰诚寄燎烟。垂精粲星斗，望秩遍山川。降辂追前躅，回班戒弗虔。彻絪深屈体，屏盖切承天。嶰谷灰初应，扶桑日欲躔。旌旗逐风转，歌舞送天旋。帘启瞻宸极，鸡号识漏泉。矜愚开罪罟，释欠靖民编。乐作波翻海，书行箭脱弦。东朝归福胙，南极本高仙。有道知难犯，无私每得贤。劬劳就圣德，谦畏绝私权。治道初无象，神功竟莫宣。下臣叨进玉，随见颂诚然。
次韵姚道人二首  其一::苏辙::西山学采薇，东坡学煮羹。昔在建城市，岂复衣冠情。朋友日已疏，止接盲赵生。啬智徇所安，元气赖以存。时于星寂中，稍护乱与昏。河流发九地，欲挽升天门。枉用十年力，仅余一灯温。老病竟未除，惊呼欲狂奔。何日新雨余，得就季主论。
次韵姚道人二首  其二::苏辙::高人隠陋巷，至药初无方。心知无生妙，运转开阴阳。才如凌云松，岂受尺寸量。气如幽谷兰，时送清风香。嗟我本病肺，寒暑随翕张。丹砂苦落落，青春去堂堂。清诗堕云雾，至音叩琳琅。山海信多士，世俗非所望。远游居临安，间出从诸王。他年解冠佩，共游无边疆。仪麟既委照，永谢过隙光。
次韵子瞻上元扈从观灯二首  其一::苏辙::虏去边城少奏章，雪残中禁罢焚香。都人知有新年喜，争看雕舆金凤凰。
次韵子瞻上元扈从观灯二首  其二::苏辙::春来有意乞归耕，足痹三年久未平。忽记上元銮辂出，起听前殿晓钟声。
蔡州壶公观刘道士）::苏辙::思颍求归今几时，布衣犹在老刘师。龙章旧有世人识，蝉蜕惟应野老知。昔葬衣冠今在否，近传音问不须疑。曾闻圯上逢黄石，久矣留侯不见欺。
大行太皇太后挽词二首  其一::苏辙::内治隆三世，尊临极九年。神孙克负荷，大业付安全。有道华夷靖，无心怨恶悛。和熹盛东汉，从此不称贤。
大行太皇太后挽词二首  其二::苏辙::约己心全小，宽民德有余。外家恩泽少，先后礼容虚。原庙因前室，中朝避册书。功名不胜纪，四谥叹犹疏。
次韵姚道人::苏辙::道人偶许俗人知，法喜非妻解养儿。夜久金茎添沆瀣，室虚宝月映琉璃。远来醉侠匆匆返，近出诗仙句句奇。独怪区区践绳墨，相逢未省角巾欹。
次韵石芝::苏辙::鸡鸣东海朝日新，光蒙洲岛雾雨匀。一晞石上遍生耳，幽子自食无来宾。寄书乞取久未许，箬笼蕉囊海神户。一掬谁令堕我前，无为知我超诸数。此身不愿清庙瑚，但愿归去随樵苏。龟龙百岁岂知道，养气千息存其胡。尘中学仙定难脱，梦里食芝空酷烈。中山军府得安闲，更试朝霞磨镜铁。
故枢密签书赠正议大夫王彦霖挽词二首  其一::苏辙::试吏有能名，升台擅直声。雄飞极九载，修路止三城。壮志方凌厉，遗书忽叹惊。老人殊可念，白首泣新茔。
故枢密签书赠正议大夫王彦霖挽词二首  其二::苏辙::倾盖晚相亲，东西省户邻。听君占谏草，继我出词纶。京尹声初浃，枢廷迹尚新。邯郸炊未熟，荣谢隔逡巡。
读史六首  其一::苏辙::留侯决成败，面折愧周昌。垂老召商叟，鸿鹄自高翔。
读史六首  其二::苏辙::诸吕更相王，陈平气何索。千金寿绛侯，刘宗知有托。
读史六首  其三::苏辙::贾生料吴楚，竟毙大梁城。一身不自保，痛哭空伤生。
读史六首  其四::苏辙::桓文服荆楚，安取破国都。孔明不料敌，一世空驰驱。
读史六首  其五::苏辙::安石善谈笑，挥麈却苻秦。妄起并吞意，终残吴越人。
读史六首  其六::苏辙::江河浪如屋，要须沧海容。可怜狄仁杰，犹复负娄公。
和子瞻雪浪斋::苏辙::谪居杜老尝东屯，波涛绕屋知龙尊。门前石岸立精铁，潮汐洗尽莓苔昏。野人相望夹水住，扁舟时过江西村。窗中缟练舒眼界，枕上雷霆惊耳门。不堪水怪妄欺客，欲借楚些时招魂。人生出处固难料，流萍著水初无根。旌旗旋逐金鼓发，蓑笠尚带风雨痕。高斋雪浪卷苍石，北叟未见疑戏论。激泉飞水行亦冻，穷边腊雪如翻盆。一杯径醉万事足，江城气味犹应存。
次韵子瞻生日见寄::苏辙::日月中人照与芬，心虚虑尽气则薰。彤霞点空来群群，精诚上彻天无云。寸田幽阙暖不焚，眇视中外绛锦纹。冥然物我无复分，不出不入常氤氲。道师东西指示君，乘此飞仙勿留坟。茅山隠居有遗文，世人心动随虻蚊。不信成功如所云，蚤夜宾饯同华勋。尔来仅能破魔军，我经生日当益勤。公禀正气饮不醺，梨枣未实要锄耘。日云莫矣收桑枌，西还闭门止纷纷。忧愁真能散凄焄，万事过耳今不闻。
蹇师嵩山图::苏辙::峻极登高二十年，汝州回望一依然。君行亦是高秋后，试觅神清古洞天。
望嵩楼::苏辙::连山鄣吾北，二室分西东。东山几何高，不为太室容。西山为我低，少室见诸峰。临轩一长叹，隠见由所逢。试问山中人，二室竟谁雄。雄雌久已定，分别徐亦空。可怜汝阳酒，味与上国同。游心四山外，寄适杯酒中。
思贤堂::苏辙::杨公守临汝，俯仰八十载。推迁城市非，散落篇章在。外物固难必，清名竟安赖。孤亭右洲渚，斜日到冠佩。飞翔栋宇回，滉荡波流对。稍存楸梧高，大剪菰蒲秽。遗编访诸子，翠石补前废。吏民亦潸然，未替甘棠爱。
阻风::苏辙::大水蔑洲浦，牵挽无复施。我舟恃长风，风止将安为。塌然委积水，坐被弱缆维。市井隔峰岭，食尽行将饥。长啸呼风伯，厄穷岂不知。蓬蓬起东南，旗尾西北驰。所望乃大谬，开门讯舟师。舟师掉头笑，沿溯要有时。溯者不少息，沿者长嗟咨。飘风不终日，急雨常相随。雨止风亦止，条条弄清漪。我言未见信，君行自见之。
次韵子瞻游罗浮山::苏辙::客迷堕涧逢玉京，云行夭乔风号鸣。暗中过尽石髓滑，惊喜观阙朝霞明。东坡南去类此客，挤者力尽非求生。偶然濒海少氛气，复有福地容躬耕。诸侯历聘谢鲁叟，茅檐燕坐师老彭。天枢旋结日珠重，人寰下视鸿毛轻。俗缘渐觉冰雪解，元气乍复蛟虬狞。远游脱屣入盖竹，初怪长史留家庭。后来玉斧小儿子，亦入真诰参仙经。试令子弟学诸许，还家不用剑阁铭。洞天闻亦有图籍，但恐未免如公卿。此心愿与世无事，不愿与世平不平。
次韵子瞻江西::苏辙::许君马老共一邦，西山断处流蜀江。谁令十载重渡泷，滩头旧寺晨钟撞。乱流赤脚记淙淙，道俗自谓丹霞庞。便令筑室修畦矼，往还二老筇一双。
雨中游小云居::苏辙::卖酒高安市，早岁逢五秋。常怀简书畏，未暇云居游。十载还上都，再谪仍此州。废斥免羁束，登临散幽忧。乡党二三子，结束同一舟。雨余江涨高，林薄烦撑钩。积阴荐雷作，两山乱云浮。雨点落飞镞，江光溅轻沤。笑语曾未毕，风云遽谁收。舟人指松桧，古刹依林丘。老僧昔还住，晚饭迎淹留。食菜吾自饱，馈肉烦贤侯。严城迫吹角，归棹随轻鸥。联翩阅村坞，灯火明谯楼。肩舆践积甃，涂潦分潜沟。居处方自适，未知厌拘囚。
次韵子瞻上元见寄::苏辙::谁怜东坡老，独看南海灯。故人隠山麓，燕坐销床棱。人生天运中，往返成废兴。炎起爨下薪，冻合瓶中冰。赖有不变处，寂如方定僧。建城亦岩邑，灯火高下层。头陀旧所识，天寒发鬅鬙。问我何时来，嗟哉谷为陵。幸此米方贱，日食聊一升。夜出随众乐，𫗦糟共腾腾。
次韵子瞻连雨江涨二首  其一::苏辙::南过庾岭更千山，烝润由来共一天。云塞虚空雨翻瓮，江侵城市屋浮船。东郊晚稻须重插，西舍原蚕未及眠。独棹扁舟趁申卯，米盐奔走笑当年。
次韵子瞻连雨江涨二首  其二::苏辙::客到炎陬喜暂凉，江吹虚阁雨侵廊。回看野寺山溪隔，卧觉晨炊稻饭香。荔饷深红陋樱枣，桂醅淳白比琳琅。思移峤北应非晚，未省南迁日月长。
次韵侄过江涨::苏辙::阴淫夏为秋，雨暴溪作渎。缺防旧通市，流潦几入屋。虽幸廪粟空，犹惜畦蔬绿。鹿骇不择音，鸿羁分遵陆。室诮曾子还，城讴华元衄。中情久岑寂，外物竞排蹙。设心等一慈，开怀受诸毒。道力虽未究，游波偶然伏。粮须三月聚，艾要七年蓄。君恩许北还，从此当退缩。
亡嫂靖安君蒲氏挽词二首  其一::苏辙::家风足图史，妇德俨蘋蘩。汤沐从夫宠，冠衣席弟恩。克家传众子，有后庆多孙。追养心何极，增封礼尚存。
亡嫂靖安君蒲氏挽词二首  其二::苏辙::宦游非不遂，流落自粗疏。宗党半天末，存亡惊素书。佳城东岭外，茂木故阡余。遥想千车送，临江涕满裾。
寄题武陵柳氏所居二首 天真堂::苏辙::宦游阅尽山川胜，归老方知气味真。歌哭不移身自稳，往还无间语尤亲。永怀前辈无因见，犹喜诸郎有此人。千岁展禽风未改，不加雕琢世称珍。
寄题武陵柳氏所居二首 康乐楼::苏辙::邑居欲尽溪山好，不作层楼无奈何。岩谷满前收蜡屐，漪涟极目卷渔蓑。安心已得安身法，乐土偏令乐事多。千里筠阳犹静治，还家一笑定无他。
筠州州宅双莲::苏辙::绿盖红房共一池，一双游女巧追随。镜中比并新妆后，风际携扶欲舞时。露蕊暗开香自倍，霜蓬渐老折犹疑。殷勤画手传真态，道院生绡数幅垂。
奉同子瞻荔支叹::苏辙::蜀中荔支止嘉州，余波及眉半有不。稻糠宿火却霜霰，结子仅与黄金侔。近闻闽尹传种法，移种成都出巴峡。名园竞撷绛纱苞，蜜渍琼肤甘且滑。北游京洛堕红尘，箬笼白晒称最珍。思归不复为莼菜，欲及炎风朝露匀。平居着鞭苦不早，东坡南窜岭南道。海边百物非平生，独数山前荔支好。荔支色味巧留人，不管年来白发新。得归便拟寻乡路，枣栗园林不须顾。青枝丹实须十株，丁宁附书老农圃。
次韵子瞻梳头::苏辙::水上有车车自翻，悬霤如线垂前轩。霜蓬已枯不再绿，有客劝我抽其根。枯根一去紫茸茁，珍重已试幽人言。纷纷华发何足道，当返六十过去魂。
劝子瞻修无生法::苏辙::除却灵明一一空，年来丹灶漫施功。掌中定有庵摩在，云际悬知雾雨蒙。已赖信心留掣电，要须净戒拂昏铜。谁言逐客江南岸，身世虽穷心不穷。
石盆种菖蒲甚茂忽开八九华或言此华寿祥也远因生日作颂亦为赋此::苏辙::石盆攒石养菖蒲，沮洳沙泉韭叶铺。世说华开难值遇，天将寿考报勤劬。心中本有长生药，根底暗添无限须。更尔屈蟠增瘦硬，他年老病要相扶。
子瞻和陶公读山海经诗欲同作而未成梦中得数句觉而补之::苏辙::此心淡无著，与物常欣然。虚闲偶有见，白云在空间。爱之欲吐玩，恐为时俗传。逡巡自失去，云散空长天。永愧陶彭泽，佳句如珠圆。
成都僧法舟为其祖师宝月求塔铭于惠州还过高安送归::苏辙::少年能讲大乘经，法施堂中不出扃。为许先师传后世，径从西海集南溟。忘身直犯黄茅瘴，满意初成白塔铭。寄我泪痕归万里，遥知露滴涧松青。
东西京二绝  其一::苏辙::亲祀甘泉岁一终，属车徐动不惊风。宓妃何预词臣事，指点讥呵豹尾中。
东西京二绝  其二::苏辙::犀箸金槃不暇尝，更须石上𢭏黄粱。数钱未免河东旧，不识前朝大练光。
唐相二绝  其一::苏辙::杨王灭后少英雄，犹自澄思却月中。已得惠妃欢喜见，方头笑杀曲江公。
唐相二绝  其二::苏辙::朝中寂寂少名卿，晚岁雄猜气益横。心怕无须少年士，可怜未识玉奴兄。
寓居六咏  其一::苏辙::手植天随菊，晨添苜蓿盘。丛长怜夏苦，花晚怯秋寒。素食旧所愧，长斋今未阑。殷勤拾落蕊，眼暗读书难。
寓居六咏  其二::苏辙::山丹炫南土，盈尺愧西京。所至曾无比，知非浪得名。未须求别种，尚欠剥繁英。行复春风度，天涯眼暂明。
寓居六咏  其三::苏辙::邻家三亩竹，萧散倚东墙。谁谓非吾有，时能惠我凉。雪深闻毁折，风作任披猖。事过还依旧，相看意愈长。
寓居六咏  其四::苏辙::弱榴生掩冉，插竹强支叉。旋叠封根石，能开着子花。扶持物遂性，缀缉我成家。故国田园少，何须恨海涯。
寓居六咏  其五::苏辙::大鸡如人立，小鸡三寸长。造物均付予，危冠两昂藏。出栏风易倒，依草枯不僵。后庭花草盛，怜汝计兴亡。
寓居六咏  其六::苏辙::西邻分半井，十口无渴忧。岁旱百泉竭，日供八家求。艰难念生理，沾足愧寒流。比闻山田妇，出汲争群牛。